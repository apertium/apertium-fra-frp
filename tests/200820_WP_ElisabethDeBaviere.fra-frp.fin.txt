Èlisabèta Gabrièla Valèria Marie de Wittelsbach, duchèssa en Baviére, nèssua lo 25 julyèt 1876 a Possenhofen en Baviére (Alemagne) et môrta lo 23 novembro 1965 a Laeken (Brussèles, Bèlgica), sôrt de la branche cadèta de la mêson de Wittelsbach.

En 1900, el èpose lo prince Albèrt de Bèlgica, rê en 1909 sot lo nom d'Albèrt Iiér, et vint dês alor la trêsiéma rêna consorta des Bèlges tant qu'en 1934. La famelye grant-ducala luxemborjouèsa et les famelyes royâles italièna et bèlge sont des dèscendentes de la rêna Èlisabèta.

Èlisabèta et son homo partajont una vision humanista et pacefista de la sociètât. Lo rê et la rêna fôrmont una cobla franc vita populèra et balyont una émâge modèrnisâye de la monarchie, qu'ils renovelont lo stilo. Venent d'una legnâ ux racenes gèrmaniques et homo d'una princèssa alemanda, lo rê at chouèsi en 1914 de dèfendre son payis, portant crèâ netro, et de combatre l'envasion alemanda, afirmant lo caractèro bèlge de sa dinastie.

Pendent tota la guèrra, lo rê refuse de siuvre lo govèrnement bèlge, que s'est refugiyê en France a Santa-Adrèce, dens la banleya du Havre, et il réste a la téta de l'armâ por la dirigiér. Il at ètabli son quartiér-gènèral a la Pana, yô la rêna lo rejuent et participe activament ux souens dispensâs ux blessiês de guèrra. El y recuelyét lo surnom de « Rêna enfirmiére ».

Aprés 1918, franc presenta sur la scèna nacionâla et entèrnacionâla, Èlisabèta acompagne Albèrt durent des longs voyâjos oficièls et privâs a l'ètrangiér : los Ètats-Unis en 1919, lo Brèsil l'anâ siuventa, les Indes en 1925, sen oubliar lo Congo en 1928. Avouéc son fily premiér, el sè rend en 1923 en Ègipta por assistar a l'uvèrtura oficièla de la tomba de Toutânkhamon. En 1934, lo môrt emprèvua du rê durent un accident d'arpinismo mèt fin a son statut de rêna-consorta. Mas, amouerosa de sciences et d'ârt, el continue a sotenir les côses que lui sont chieres. El recêt de nombrox savents, ècrivens et filantropos et corrèspond fidèlament avouéc lor. Mèlomana avèrtia, el crèe en 1937 lo Concors Rêna Èlisabèta.

Durent la Seconda Guèrra mondiâla, el demôre uprés de son fily lo rê Liopold III u châtél de Laeken. Survelyêe per l'armâ alemanda, el pôt pas-muens circular librament en Bèlgica et a l'ètrangiér. Ses accions por lo ben des Juifs pèrsècutâs lui vâlont d'étre recognessua coment Justa permié les nacions. Durent la Demanda royâla de 1945 a 1950, el dèfend lo pôrt la posicion de son fily premiér lo rê Liopold III, mas discrètament por pas gênar l'accion de son fily cadèt lo prince Charlo, govèrnant du royômo, avouéc loquint les relacions sont dificiles. Quand en 1951, Liopold III abdique por lo profit de Bôdouin, Èlisabèta s'enstale u châtél du Stuyvenberg.

Veva et libra d'oblegacions oficièles, la rêna Èlisabèta s'organise librament et s'adone a ses passions artistiques et a son mècènat scientifico. Anticonformista, el margalye pas, en pèrioda de guèrra frêda, a accèptar les envitacions de payis comenistos et sè rend donc en Pologne, en Union soviètica, en Yougoslavie et asse-ben en China. Cetos voyâjos lui vâlont lo surnom de « Rêna roge » et provocont lo mâlcontentement du govèrnement bèlge.

Son absence de prèjugiês et son humanismo provocont l'admiracion des savents, artistos et homos de lètres qu'el frèquente durent sa longe via. Asse-més Jean Cocteau lui rebalye un bél homâjo en dècllarant : « En Bèlgica, il y at qu'una rêna, petita de talye et d'ârma granta, qu'at su tojorn metre sa modèstia de rêna a dére : “Je ne su ren qu'una artista” et sa modèstia d'artista a dére : “Je ne su ren qu'una rêna”. »

El muert lo 23 novembro 1965 a l'âjo de 89 ans u châtél du Stuyvenberg et est entèrrâye dens la cripta royâla de Laeken.

