Lo Nictalopo est un pèrsonâjo de ficcion francês crèâ per Jean de l'Hire. Terient son nom de sa vision parfèta en plêna nuet, ceti aventuriér at vit sos èxplouèts a côsa de ses activitâts d'èxpllorator, de dètectivo, et pués d'agent des sèrvicios secrèts francês.

De son veré nom, Léo Sant-Clair, il aparêt por lo premiér côp dens lo roman-sèrie Lo Mistèro des XV publeyê dens lo jornal Lo Matin dês lo 23 avril 1911. En face du succès de sos romans, Jean de l'Hire porsiut les aventures du Nictalopo tant qu'en 1955, a travèrs diéx-et-nôf romans, que cognessont por cèrtins des rèèdicions dens des vèrsions modifiâyes et/ou abrègiêes.

Outre sa nictalopie, Léo Sant-Clair est dècrit coment un hèrô complèt, carismatico, poligloto, comenciê iniciê ux ârts marcials et ux sciences ocultes. Possèdant asse-ben un côr artificièl que ralentét son vielyissement, cetes longes aventures l'ant amenâ a rencontrar des civilisacions pèrdues dens l'Himalaya, èxpllorar la planèta Mârs et la planèta encognua Rèa. Dèfensior de la civilisacion eropèèna et en particuliér de la France, il afronte de nombrox criminèls que chèrchont a gâgnér lo mondo.

Les aventures du Nictalopo sont dèstinâyes a des lèctors populèros. Se Jean de l'Hire s'apoye sur los tèmos classicos de la litèratura populèra por construire sos rècits, il acôrde pas-muens una place importanta ux èlèments de science-ficcion en dèrriér-plan de sos rècits.

Pendent més de trenta ans, lo pèrsonâjo de Jean de l'Hire cognêt lo succès uprés du public, devant que de colar dens l'oubli, spècialament a côsa de la condanacion de Jean de l'Hire por fêts de colaboracion. O n'est qu'u XXIémo sièclo que lo pèrsonâjo du Nictalopo est remetu a l'honor a côsa de quârques rèèdicions en lengoua angllêsa et francêsa, et pués en passant per sa rèactualisacion per des ôtors que lui imaginont de novèles aventures.

