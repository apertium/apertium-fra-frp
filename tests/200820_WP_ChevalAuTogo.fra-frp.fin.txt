La presence marginala du chevâl u Togo sôrt de quârques èlevâjos et d'una pratica de l'èquitacion reprèsentâs, a la fin du XIXémo sièclo et u comencement du XXémo sièclo, dens la règion de Mango et dens lo nord du payis actuèl. Lo chevâl est adonc present sot l'empulsion des Tem, fondators d'un petit royômo apoyê sur l'usâjo du fusily et de la cavalerie. La difusion du chevâl dens lo Sud sè rèvèle brâvament més tot frèche, l'èlevâjo y étent fôrt limitâ per la presence de la mouche tsè-tsè. Aprés des emportacions sporadiques de chevâls per les tropes coloniâles alemandes pués francêses, un cadô diplomatico du Nigèr, durent los ans 1980, mène a la crèacion du premiér règiment de cavalerie honorifica togolês. L'usâjo du chevâl de traccion est tojorn réstâ encognu u Togo.

Avouéc una populacion chevalina d'enveron 2 000 tétes, les pratiques a chevâl togolêses relèvont quâsi èxcllusivament de l'èquitacion de pompa. Ceta tradicion est metua en valor durent la féta d'Adossa, una ceremonie cotemiére anuèla aterient enveron 200 cavaliérs dens la vela de Sokodé. Lo chevâl at una cèrtêna place dens les pratiques fètichistes togolêses.

